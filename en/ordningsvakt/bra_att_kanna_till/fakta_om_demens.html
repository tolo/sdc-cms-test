<?xml version="1.0" encoding="UTF-8"?>
<html>

<body>
  <h2></h2>

  <p>Uppskattningsvis 150 000 personer i Sverige lever med en demenssjukdom och varje år insjuknar uppemot 25 000. Risken att 
    insjukna ökar ju äldre vi blir. Men även yngre drabbas, cirka 10 000 under 65 år beräknas leva med demens.</p> 
<p>Demens är ett samlingsnamn för en rad symptom som beror på sjukdom eller skador i hjärnans nervceller. Största 
    riskfaktorn för demenssjukdom är hög ålder. Demens påverkar de kognitiva förmågorna som handlar om hur vi tänker 
  och uppfattar omvärlden. Några exempel är minne, språk och tidsuppfattning.</p>
<p>Symptomen beror främst på vilken del av hjärnan som drabbats. Sjukdomen påverkar var och en individuellt och alla får 
  inte samtliga symptom.</p>
<p>Det är främst äldre som får en demenssjukdom, men även yngre drabbas. Från början kan det vara svårt att märka att yngre 
  personer har demens eftersom de fortfarande kan vara fysiskt starka, snabba och ge ett friskt intryck.</p> 

  <p><strng>Demenssjukdomar</strong></p>
<p>Av närmare hundra olika demenssjukdomar står Alzheimers sjukdom och vaskulär för cirka 90 procent av alla som insjuknar. 
  Hur demenssjukdomarna yttrar sig beror på vilka delar av hjärnan som skadas. Skadorna påverkar både tänkandet och intellektet. 
  <p><strong>Alzheimers sjukdom</strong> är den vanligaste demenssjukdomen. Sjukdomen börjar med att hjärncellerna i hjäss- och 
    tinningloberna gradvis förtvinas och dör. När hjärncellerna dör försvinner förmågor som gör att personen får försämrat 
    närminne, svårigheter att orientera sig, blir förvirrad, blir stresskänslig och får svårt att förstå och göra sig förstådd. 

  <p><strong>Vaskulär demens</strong> kallas även ibland för blodkärlsdemens och är den näst vanligaste demenssjukdomen. 
    Vaskulär demens kan uppstå till följd av en stroke genom att en blodpropp eller en blödning stryper syretillförseln till 
    hjärnan. Det här gör att symptomen ofta kommer plötsligt och märkbart. Tillståndet kan sedan vara stabilt en period och 
    därefter försämras.</p> 

<p>Vilka förmågor som påverkas beror på var i hjärnan skadan sitter, men det kan till exempel påverka förmågor som minne, 
  språk och personlighet. Strypt syretillförsel leder ofta till nedsatt initiativförmåga och gångsvårigheter.</p>

  <p><strong>Pannlobsdemens/frontotemporal demens</strong> drabbar främst yngre personer i 50–60 års-åldern. Som namnet antyder 
    förtvinar hjärncellerna framförallt i pannloben och främre delen av tinningloberna. Skador i den här delen av hjärnan kan 
    göra att personen får plötsliga vredesutbrott eller blir omdömeslös vilket kan leda till överkonsumtion av alkohol. 
    Personen kan även tappa intresse för sådant som tidigare var självklart.</p>

<p>Symtomen skiljer sig en del från alzheimer och vaskulär demens då minnesproblem och nedsatt språkförmåga vanligtvis kommer 
  först senare i sjukdomen.</p>


  <p><strong>Demenssjukdom går inte att bota</strong>
  I dagsläget går det inte att bota demens, men för många kan symptomlindrande mediciner bidra till ökad livskvalitet.
Det går att leva ett bra liv länge med demens. Men sjukdomsförloppet innebär att man gradvis blir sämre. Hur lång tid detta 
    tar varierar från person till person.</p>



</body>

</html>
